# သင်္ဘောသားမလိုတဲ့ ကုန်တင်သင်္ဘောကြီးတွေ ဘယ်လောက်တွင်ကျယ်လာနိုင်သလဲ

နော်ဝေးနိုင်ငံ တောင်ပိုင်းက ရေခဲတောင်ကြောင့်ဖြစ်လာတဲ့ ရေလက်ကြား Frier Fjord ပေါ်မှာ Yara Birkeland ဆိုတဲ့ သင်္ဘောငယ် တစီးကို စမ်းသပ်မောင်းနှင်နေပါတယ်။ ရုတ်တရက် ကြည့်လိုက်ရင်တော့ သာမန် သင်္ဘောငယ်တစီးလို့ ထင်ချင်စရာ ဖြစ်ပါတယ်။

ဒါပေမဲ့ ဒီသင်္ဘောကို တဆင့်ချင်း သင်္ဘောသားအရေအတွက် လျှော့ပြီး မောင်းနှင်နိုင်အောင် စမ်းသပ်နေတာဖြစ်ပြီး နောက်ဆုံးမှာ သင်္ဘောသားအပါအဝင် လူလုံးဝမပါပဲ မောင်းနှင်နိုင်ဖို့ ရည်ရွယ်နေတာ ဖြစ်ပါတယ်။

မောင်းသူမဲ့ ကုန်တင်သင်္ဘောကို ဘယ်လို စမ်းသပ်နေသလဲ

လက်ရှိ ဒီသင်္ဘောမှာ စုစုပေါင်း လူငါးဦးလိုက်ပါပြီး စမ်းသပ်နေရာကနေ ပထမအဆင့် အနေနဲ့ လက်ရှိ ၂၀၂၃ အကုန်မှာ နှစ်ဦးသာပဲ လိုအောင် စမ်းသပ်နေတာ ဖြစ်ပါတယ်။

အခုလို တဆင့်ချင်း စမ်းသပ်မောင်းနှင်မှုတွေ အဆင်ပြေတယ်ဆိုရင် ၂၀၂၅ အထိ နောက်ထပ် နှစ်နှစ် လူလိုက်ပါ စမ်းသပ် အပြီးမှာ သင်္ဘောကို ထိန်းကျောင်းတဲ့ ဦးခန်းကို လုံးဝ ဖြုတ်ပယ်ပြီး မောင်းသူမဲ့ သင်္ဘောဖြစ်အောင် လုပ်နိုင်ဖို့ ရည်မှန်းချက် ရှိထားပါတယ်။

ဒီမောင်းသူမဲ့ ကုန်တင်သင်္ဘော စမ်းသပ်မှု မပြီးဆုံးသေးခင်မှာ အဲဒီ မီတာ ၈၀ (ပေ ၂၄၀ ခန့်) အရှည်ရှိတဲ့ Yara Birkeland သင်္ဘောကို မာလိန်မှူး ဆဗန် အိုးဒီဂါ့ဒ်က ထိန်းကျောင်းပေးနေတာလည်း ဖြစ်ပါတယ်။

မာလိန်မှူး အိုးဒီဂါ့ဒ်က ဘီဘီစီကို ပြောကြားရာမှာ သူတို့ဟာ ဒီ သင်္ဘောက ကိုယ်တိုင်ထိန်းကျောင်းနိုင်အောင် လက်ရှိ ပြေးဆွဲနေတဲ့ ကုန်တင်သင်္ဘောတွေမှာ မရှိသေးတဲ့ နည်းပညာသစ် အမြောက်အမြားကို စမ်းသပ်ပြီး အများကြီး ခေတ်ရှေ့ပြေးသွားအောင် လုပ်ဆောင်နေတယ်လို့ ဘီဘီစီကို ပြောပါတယ်။

နောက်ဆုံး အဆင့်မှာဆိုရင် Yara Birkeland ဟာ ရေကြောင်းသွားလာမှုကို အာရုံခံ ကိရိယာမျိုးစုံကို အသုံးပြုမှာ ဖြစ်ပါတယ်။ ရေဒါနဲ့ ကင်မရာ အပါအဝင် ဒီကိရိယာတွေက ရတဲ့ အချက်အလက်တွေကို သင်္ဘောရဲ့ AI ကွန်ပျူတာက ဖတ်ယူပြီး လမ်းမှာတွေ့တဲ့ အရံအတားတွေကို အမျိုးအစားခွဲခြား၊ ရှောင်ရှား မောင်းနှင်နိုင်မယ်လို့လည်း ဆိုပါတယ်။

ဒီလို စမ်းသပ်မှု အောင်မြင်ပြီဆိုရင် သင်္ဘောမာလိန်မှူးက သင်္ဘောနဲ့အတူ လိုက်ပါစရာ မလိုတော့ဘဲ ကုန်းပေါ်ကနေပဲ ထိန်းကျောင်းပေးနိုင်ဖို့ ရည်ရွယ်ပါတယ်။ ကနဦးအနေနဲ့ ကီလိုမီတာ ၈၀ (မိုင် ၅၀) လောက် အကွာအဝေးမှာရှိတဲ့ အဝေးထိန်းစခန်းကနေ စတင် စမ်းသပ်မှာ ဖြစ်ပါတယ်။

ဒီလို အဝေးထိန်းစမ်းသပ်မှုမှာ သင်္ဘောအမြောက်အမြားကို တပြိုင်နက် စောင့်ကြည့် ထိန်းကျောင်းနိုင်အောင် လုပ်ဆောင်မှာ ဖြစ်သလို လိုအပ်လာရင် သင်္ဘော ကွန်ပျူတာတွေရဲ့ ဆုံးဖြတ်ချက်တွေကို လူသား မာလိန်မှူးတွေရဲ့ ညွှန်ကြားချက်နဲ့ အစားထိုး ကူညီပေးနိုင်မယ်လို့လည်း ဆိုပါတယ်။

မောင်းသူမဲ့ ကုန်တင်သင်္ဘောတွေ ဘယ်လို ရေကြောင်းနယ်ပယ်နဲ့ ကနဦး အဆင်ပြေနိုင်မလဲ

ဒီ Yara Birkeland သင်္ဘောကို Yara ဓာတ်မြေသြဇာ ကုမ္ပဏီက ပိုင်ဆိုင်တာဖြစ်ပြီး အဲဒီလို စမ်းသပ် ပြေးဆွဲမှုတွေ လုပ်နေတာ လပေါင်း အတော်ကြာပြီ ဖြစ်ပါတယ်။

ဒီသင်္ဘောဟာ ကုမ္ပဏီရဲ့ ဓာတ်မြေသြဇာ စက်ရုံကြီး တည်ရှိရာ Porsgrunn ဒေသကနေ Brevik ဆိပ်ကမ်းအထိ ၁၃ ကီလိုမီတာ (၈ မိုင်) ခရီးကို ကွန်တိန်နာ အလုံး ၁၀ဝ လောက်အထိ လက်တွေ့ တင်ဆောင်စမ်းသပ် ပြေးဆွဲပြီး အချက်အလက်တွေ စုဆောင်းနေတာလည်း ဖြစ်ပါတယ်။

အခုလို ရေကြောင်း ခရီးစဉ် တိုတောင်းပြီး ပုံမှန်လည်း သွားလာမှု ရှိတဲ့အပြင် ပုံသေ လမ်းကြောင်းလည်းရှိတဲ့ အခြေအနေဟာ ကိုယ်တိုင် ထိန်းကျောင်းနိုင်တဲ့ ကွန်တိန်နာသင်္ဘော နည်းပညာတွေ စတင် စမ်းသပ်ဖို့ သင့်တော်တဲ့ လုပ်ငန်းနယ်ပယ်တခုပဲလို့ One Sea Association လို့ခေါ်တဲ့ ရေကြောင်းကုမ္ပဏီတွေနဲ့တကွ အလိုအလျောက် မောင်းနှင်စနစ် ကျွမ်းကျင်သူတွေ ပူးပေါင်းဖွဲ့စည်းထားတဲ့အဖွဲ့က အတွင်းရေးမှူးချုပ် ဆင်နီကာ ဟော်တိုနန်က ဆိုပါတယ်။

ဒီ Yara Birkeland သင်္ဘောစမ်းသပ်မှု စီမံကိန်းမှာ နည်းပညာ ထောက်ပံ့နေတဲ့ Kongsberg ကုမ္ပဏီဟာ နော်ဝေးက ကုန်စုံလက်ကားရောင်းဝယ်ရေး လုပ်ငန်းကြီးဖြစ်တဲ့ Asko နဲ့ ပူးပေါင်းပြီး Oslo Fjord ရေလမ်းကြောင်းမှာ ဘက်ထရီလျှပ်စစ်သုံး ရှပ်ပြေးယာဉ် နှစ်စီးကိုလည်း စမ်းသပ်နေသလို အော်လဆန် မြို့မှာလည်း ကုန်တင်သင်္ဘော အသေးတစင်း စမ်းသပ်မောင်းနှင်တဲ့ စီမံချက်မှာလည်း ပါဝင်နေပါတယ်။။ 